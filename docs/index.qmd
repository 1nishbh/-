---
title: "ओभानो"
author: निश्चल भण्डारी
format:
  revealjs:
    slide-number: c/t
    scrollable: true
    title-slide-attributes: 
      data-background-image: unsplash_by_jeremy_bishop.jpg  
      data-background-size: cover
    theme: ["dark", "theme.scss"]

---

## सोच

मरूभूमीमा बालुवाका कण जति    
अथक मुटुका धड्कन् जति  
यि सोचहरूको गणन कति साथी ?

वायूको साहारामा आकाश टेक्न नसक्ने  
सूर्यको अङ्गालोमा पग्लिन पनि नसक्ने  
यो चारै दिशाको लखतरान कति साथी ?

ऊ चुपचाप चारैतिर रगत बगाउन सक्ने  
नशामा ओखति राखी घाउ जचाउन पनि सक्ने  
तिम्रो आफैसँगको आन्दोलन् चाहिँ कति साथी ?

## ‘म’ भित्रको नृत्य

म भित्र एक देवता बस्छ      
आफू विष पिएर   
संसार बचाउन खोज्छ ।    

म भित्र एक सैतान पनि बस्छ   
आफू राज गर्न   
अरूलाई कङ्गाल बनाउन खोज्छ ।    

यसरी पहिले, कहिलेका देवता र राक्षस    
‘म’लाई बनाउँछन्, आफू प्रकट् हुन्छन्      
‘मै हुँ’ भन्ने ‘म’लाई     
‘म’ नरहुन्जेल फन्फनी नचाउछन् ।   

## हालत

आज तिमी बिमारको हालत बुझ्न आउनु    
नाप-तौलले सही गलत छुट्टयाउन आउनु ।             

दबाइ व्यर्थ छ— तिम्रो एक झल्को मुस्कान ल्याएर आउनु     
घाइतेले घाउ खरिद्छ—तिम्रो दु:खका दुकान ल्याएर आउनु ।     

हर्ष विस्मातको यो कहानी—आँशु बटुल्न रूमाल बोकेर आउनु    
बेलाबखतको उदासी छल्न घर आँगनका सवाल बोकेर आउनु ।     

पहिल्याउलान् बिमारको कारण— तिमी घुम्टो ओढेर आउनु     
निर्लज्ज दिल  सपना बुन्ला फेरि—तिमी चुल्ठो बाँधेर आउनु ।    

आज तिमी बिमारको हालत बुझ्न आउनु     
नाप-तौलले सही गलत छुट्टयाउन आउनु ।    

## फेरि आउला नआउला

बर्सेनि ऋतु जसरि निरन्तर यो सोच फेरि आउला नआउला     
पेटको भोक रातको निन्द्राझैँ यो बोझ फेरि आउला नआउला ।    

समाजको ऐनामा आफ्नो ढाकछोप फेरि आउला नआउला    
पहिले कहिलेको अन्धाधुन्ध खोज फेरि आउला नआउला ।     

बटुलेको सारा ढुकुटी  मास्ने प्रकोप फेरि आउला नआउला    
ढिक छेवैमा  जीवन ठड्याउने अठोट फेरि आउला नआउला ।    

तिम्रो र मेरो चिन्जान हुने विचित्र संयोग फेरि आउला नआउला    
जीवनको सिलाई कटाई साथै गर्ने अनुरोध फेरि आउला नआउला ।     

एकल आवत जावतलाई साथको जरूरत फेरि आउला नआउला     
अणु, आगो, वायू, प्राण, जल, धर्ती हरथोक फेरि आउला नआउला ।    

## ओहोर-दोहोर

यो बाटोमा पहिले पनि हिडेको हो    
यो यात्री पहिले पनि ढलेको हो ।     

अन्जान मुहारसँग पहिले पनि ठोक्केको हो     
आत्मिय बन्धनबाट पहिले पनि छुट्टिएको हो ।     

आशा भरोसाका धुनमा छमछमी पहिले पनि नाचेको हो    
रोगी वर्तमानको दोषी इतिहास पहिले पनि जाँचेको हो ।     

जीवनले हरेक बाधा जित्दा मृत्यूले पहिले पनि हारेको हो    
कचकचे समाजको पहिरो मौन्ताले पहिले पनि टारेको हो ।    

## भयो कि?

यो सहरको रङ्गिन सपना अधुरो रह्यो कि ?   
अर्काको दाम्लो अर्काकै बारी अफ्ठ्यारो भयो कि ?   

भोजन पाक्न ढिलो अनि भोको पेटलाई हतार भयो कि?   
अरूले सुनाउने आफूले दोहोर्‍याउने यो बोझ दोब्बर भयो कि?   

सदियों देखीको समाज र समयको ऋण उधारो रह्यो कि?    
अरूको बाटो हिड्दा कतै आफ्नो सूर्य अँध्यारो भयो कि?    

शब्द सबै बुझे पनि अर्थ अझैँ बाँकी रह्यो कि?    
एक मुहारमा सारा जिन्दगी बन्धकी रह्यो कि?   

तरिका नयाँ अनि समस्या भने उहीँ पुरानो रह्यो कि?   
कदम चाल्दा धेरै थरी आत्मा कतै अन्धो भयो कि?    

## फुर्सद

उस्का आँखामा ताराहरु निदाउँछन् रे    
गुराँसहरु उसैका ओठमा उम्रन्छन् रे ।  

उस्का पाइलाले धर्ति गजल कोर्छ रे    
चन्द्र पनि उसैको मुहारमा ऐना हेर्छ रे ।   

यदि यो भन्ने सुन्नेबाट छुट्टी मिल्दो हो त    
म उसँग प्रेम गर्दो हुँ ।   

उस्का सपनीबाट ताराहरु टिपेर    
सगरतिरै फर्काउदो हुँ ।   

रंग बिर्सेका फुलमालाहरूको हाड झिकेर    
मसानघाट तिरै मिल्काउदो हुँ ।    

तर फुर्सद कहाँ छ र यहाँ?    
तिमी‍ — एक सोच, म — अर्को सोच    

सोचाइमा लत्पत्तिएका हामी ।   
काश फुर्सद हुदो हो त    
घुम्टो खोलेर हामी प्रेम गर्दा हौँ !    

## समय एक्स्प्रेस

यो कोठाको    
सामान नमिलाएको   
धेरै भयो ।   

त्यो मेचको मैनबत्तिले   
बिहान नदेखेको    
धेरै भयो ।      

भित्तामा अड्केका मान्छेहरू  
इन्द्रियले नभेटेको   
धेरै भयो ।   

सिरानी छेवैको डायरीमा    
जीवन नबिसाएको   
धेरै भयो ।    

मन मगज कोट्याइरहने   
माकुरो नधपाएको    
धेरै भयो ।    

## सम्भव

. . .

कहिँ कतै कम्पन आउँदा    
केहि पुग नपुग रहदा   
शब्दहरु फिक्का पर्दा   
त्यहाँ गाँसिन साथी आउन सक्छ ।     

यो रिक्तता     
यो शून्यता    
यो उतारचढावमा   
एक साथ मिल्न सक्छ ।    

कही कतै   
उस्तै माटो मा फलेको    
एक रूखको हाँगा नै   
तिम्रो टेको हुन सक्छ ।    

यि जान अनजान घाउका   
भारले थिच्चिदा    
आफू भित्रै सुस्त सुस्त    
ज्ञानको मुल फुट्न सक्छ ।    

मौसम मुग्ध प्रवृत्तिहरू   
समयका पर्खालहरु      
बजारका खिचातानीका    
दृश्यको दर्शन बुँझ्दा   
यथार्थ तिमी सामु झुल्किन सक्छ ।    

## आउँ
. . .

आउँ आज एक पुरानो बाटो हिडौँ    
आफ्नै नाम बोलाउँ    
आफ्नै इतिहाश पढौँ   
के थाहा अझैँ कतै भेट्टिन्छौँ कि हामी?    

आउँ आज भुलेका सपनाका गण्ति गरौँ   
आत्मा रक्षाको पर्खाल ढालौँ र    
लक्ष्यको ठाडो उकालो उक्लिउँ   
के थाहा जिन्दगी सबै यात्रामै कमाउछौँ कि हामी?    

आउँ आज आफूले आफूलाई नभेटेको रात सम्झिउँ   
आफूले आफूलाई रटाएका झुटको घुम्टो खोलौँ    
आफूलाई ऐना देखाउँ र हेरौ एक टक भई   
के थाहा आफैसँग चिन्जान गर्छौँ कि हामी ?   

आउँ आज दाँत माझौँ   
धेरै चपाएको चिनी छादौँ   
कोल्टै पिच्छे बिझाउने कुनाका सिङ उखलौँ   
मुहारमा हाँसो सिरानमा निद्रा फलाउँछौ कि हामी ?  

## मगन्ते
. . . 

कुनैबेला सृङ्गारको भोकमा मैले जुन माँगे   
कैले चाहिँ मैले सम्पत्तिको आसमा सुन माँगे ।      

जवानीको उन्मादमा कसैसँग साइनो गाँसिदिन भनेँ  
घुम्ति पिच्छे काम, नाम, र इनामको याचना गरेँ ।     

ब्रह्माण्ड सोच्दो हो म एक नअघाउने मगन्ते        
तर यो शाश्वत भोकको आफ्नै इंजन छ ।    

मलाई माग्नेहरुको पनि लस्कर छ    
समाजको केहि अपेक्षा छ ।    

पाएको आधाउधी परिवारले पुन: माग्छन्   
आफूभित्रको एक अन्जानले पनि सुबिधा माग्छ ।    

म भिखारी मात्रै हो र ?   
म दाता पनि त हुँ ।     

ब्रह्मान्ड जत्तिको त्याँगी   
म पनि उत्तिकै ।   

मेरो याचनामा दुनियाँ झर्किदो पर्दैन अनायासै           
के म यो बुलबुले खोलाको सगर जाँन्दिन र  ?   

## माँझी
. . . 

नयनको घुमफिरमा धर्तीले केवल एक तारा दर्शाउँछ   
नास्तिक कन्चटमा उस्को नाम ठेगनाको  मन्त्र जपाउँछ ।    

निष्ठुरीको एक मुठ्ठी माया पाउन मन मुरी मुरी खर्चिन्छ    
उस्कै मण्डलमा झुल्किरहन सारा दूरी मजबूरी बिर्सिन्छ ।   

खु:शीका पर्वहरु दुखका जँघारमा मन उस्लाई सम्झिन्छ    
सडक देखी महलसम्मका करोबारमा उसैलाई अड्कल्छ ।   

हर ऋतु हर घडी पवन पनि उसैको खबर ल्याएर आउँछ   
उस्का पाउँका पाउँजु कानका झुम्काको गजल सुनाउँछ ।    

काँचुली फेर्दा समेत खप्परले उस्कै यादको भारी भेटाउँछ   
सम्झी कर्के नजर कालो केश माछा पुन: माँझी बोलाउँछ ।     

## सौभाग्य
. . . 

तिमी संसारमा आउनु   
तिमीले आमा बुबा पाउनु   
तिम्रो आगमनमा आफन्त हाँस्नु    
यो कस्तो सौभाग्य!

यो अन्जान दुनियाँमा   
तिमी आउनु अनि अट्नु    
अनि समेट्टिनु ।     

यो नौलो संसारमा    
तिम्रो लागी मान्छे हुनु   
भाषा हुनु   
माया हुनु   
यो कस्तो सौभाग्य ।     

यो जीवनमा     
तिमी बाटा हिँड्नु   
नयाँ मान्छे भेट्नु    
संसार त पहिल्यै छ     
तर तिमी नयाँ हुनु   
यो पुरानो संसारमा    
तिमी तिमी हुन पाउनु     
यो कस्तो सौभाग्य ।     

तिमी तिमी हुँदा    
यो धर्ती नखुम्चिनु    
यो धर्तीमा नयाँ तारा थप्पिनु   
यो संसारले नौलो दृष्टि पाउनु ।   
यो कस्तो सौभाग्य ।     

यो संसार रहिरहनु   
तिमी अस्ताउनु    
तिम्रा बासी याद आला हुनु   
अनि संसार चलिरहनु    
यो हाम्रो कस्तो सौभाग्य ।    

## पत्थर
. . . 

तप्केको कसैको जिन्दगीबाट   
कसैको जिन्दगी भर्रिन सक्छ ।   
अनि कसैको जिन्दगी   
तप्किएरै रित्तिन पनि सक्छ ।   

कोही आउँछ यस्तो मुटु ल्यएर    
भएजतिको माया सबै सोरेर लान्छ ।    
घोप्टि रहेको अर्को किनारको दिल   
उस्को थोपाकै स्पर्शले अघाउन सक्छ ।    

समयले नमिलाएको हिसाब    
एक मनुवा मिलाउन प्रयत्न गरिरहन्छ ।       
तिमी टर्रो चर्को नगरको बासिन्दालाई    
ऊ पत्थरको उत्तरमा फूल सुम्पिन सक्छ ।      


## डामाडोल
. . .

कस्तो ठट्टा गर्दै छ ऊ   
आउँछ पुलुक्क हेरेर फर्किन्छ ।    

के म संग्रालयको वस्तु हो ?    
मसानघाटको लास हो ?   

बरु आओस ऊ मायाका    
काँडा ल्याएर र बिझाओस् ।    

कमसेकम प्रतीक्षाका फल भन्दा    
जीवनले यथार्थका डामहरू पाउनेछ ।       


## आज 
. . . 

आज आइपुग्नु, भोली नआउनु   
तिमी आइपुग्नु, डोली नआउनु   
सूर्य कति अस्ताउने हुन् ? मुहार कति फेरिने हुन् ?   

यात्रा पूर्ण हुनु, सपना अधुरै रहनु   
समयले वसन्त ल्याउनु, सम्बन्ध चर्केरै रहनु    
गाडी कति चढिने हुन् ? शिशिर कति खपिने हुन् ?    

फूल फूलिरहने, बगैँचा भने सधैभरि रित्तो रहनु   
पात्र अनेक भैजाने, मात्र नक्कलको अस्तित्व रहनु    
बास्नाले कति डोर्याउने हुन् ? नाटक कति रचिने हुन् ?    

आज आइपुग्नु, भोली नआउनु   
तिमी आइपुग्नु, डोली नआउनु   
आज कति बित्ने हुन् ? तिमी कति छुट्ने हुन् ?   

## भाथ्यो कि ?
. . .

शव्दहरू उस्तै कथाहरू बर्बराइरहन्थे    
जीवनको पाना पल्टाउने बेला भाथ्यो कि?   

नयाँ गाउँको नक्सा कोरेकाहरू चल्मलाइरहन्थे    
सम्बन्धको खिड्की उघार्ने बेला भाथ्यो कि?   

छिमेकीहरू तिलको भरमा पाहाड ठड्याइरहन्थे    
सन्चो विस्नचोको जबाफ मुस्कानले टार्ने बेला भाथ्यो कि?   

सम्झना र सपनाहरू बारम्बार झम्टिरहन्थे    
सोचहरू रित्तिन्न दिएर शून्यता अंगाल्ने बेला भाथ्यो कि?    

पाइलाहरू उकालो सम्झेरै कठ्याङ्ग्रि रहन्थे       
चढेको उकालो अवलोक्न गर्दै चौतारीमा सुस्ताउने बेला भाथ्यो कि?    


## अर्थतन्त्र
. . . 

तिमी मलाई जति माया गर्छौ    
म पनि गर्छु कसैलाई त्यति नै ।   

तिमीलाई लाग्दो हो    
म मायाको अर्थ बुझ्दिनँ ।    
त्यसो होइन; अर्थ जरुर बुझ्छु ।    
तर अर्थतन्त्र मिलाउन जाँन्दिन ।    

यहाँ म लत्पत्तिएको छु यसरी  
जसरी तिमी दलदलमा परेका छौ ।    
आशा र यथार्थको मेसो मिलेको छैन       
एक हात दानी; अर्को चाँहि भिक्षु भएको छ ।        


## सीमित
. . . 

यो तक्दिरमा नसम्मिट्टिने सम्बन्धहरू   
वाणीहरूमा नअटाउने सोचहरू    
कसरी कोच्चिदाहुन् जीवनमा ?   

मन बहुलाउने आशाहरू   
सज्जन बहकाउने स्याबासीहरू   
कहाँबाट उदाउदाहुन् जीवनमा ?    

हामी र तिनी छुट्याउने पर्खालहरू    
भविष्य जिस्क्याउने चिहानहरू   
कति धपाउदाहुन् जीवनमा ?    


## एक मान्छे
. . . 

जम्छ, फुट्छ, बग्छ, उड्छ, पुन: जुट्छ   
एक हिमाल अनि एक मान्छे ।    

हिड्छ, छुट्छ, बिसाउछ, पुग्छ, भेट्टिन्छ     
एक बाटो अनि एक मान्छे ।   

उम्रन्छ, हुर्किन्छ, फूल्छ, फल्छ, झर्छ   
एक बोट अनि एक मान्छे ।   

कल्पिन्छ, देख्छ, बुझ्छ, बनाउँछ, बढाउँछ, बिर्सिन्छ    
एक दैब अनि एक मान्छे ।   

## नृत्य २.०
. . . 

म भन्दा ठुला दु:खले   
मलाई कुल्चिन्छन् ।    

म पाँजी भित्रका यि वेदना कदापी होइनन्    
म भन्दा भयङ्कर केही त छ    
म भन्दा बाहिर‍‍--    
म भन्दा भित्र--   
केही त छ ?    
जो मलाई थिचेर--   
मलाई मिचेर   
जन्मिन्छ र मैलाई गिज्याउँछ ।   

म भन्दा भब्य सु:खले    
मलाई खुबै उक्साउँछन् पनि    
यि म जैरेद्वारा रचित उमङ्ग कदापी होइनन् ।    
म भन्दा विशाल   
मेरो परिसर भन्दा पर    
मेरो चेतना भन्दा गहिरो    
केही त छ     
जो जाग्छ र मालई उन्मात बनाउँछ ।    

म र तिमी भन्दा पर केही फूलहरू त छन्     
जस्ले हामीलाई नचाइरहन्छन् भमरा जसरी ।    

## तिमी र म
. . .

घाम तापौला मंसिर पुसको    
वर्षात छेकौला साउन भदौको    
तिमी र म ।     

हाँसौला उकालीका दुई घुम्ती   
बाँचौला ओरालीका दुई चुनौती   
तिमी र म ।     

मायामा कैदी बनौला मुक्त पनि भैजाउला    
मायामा बिलाउला अर्थ पनि मायामै भेटाउला    
तिमी र म ।     

छलौला यि सबै काँडे पर्खालहरू    
डुलौला पुर्ख्यौली गाँउ सहरहरू    
तिमी र म ।    

अनुभवका टुक्का गाँसी दोहोरी खेलौला   
आदर्शको खोजीमा यथार्थ पनि झेलौला   
तिमी र म ।    

## टुकी
. . .

एक दिन थियो     
जब झुल्कियो किरण क्षितिजमा    
चकमन्न भयो धरातल   
अनि नव उज्यालोमा    
जूनको खोज हुन थाल्यो ।   

चाहना यस्तै पिङ रहेछ   
जस्ले घुमाइरहन्छ एउटै गल्लीमा    
हिजो युवा हुन चाहाने बालक    
आज बचपनका माला उनिरहन्छ रे ।    

स्वर्ग पनि यस्तै भ्रम हो कि कुन्नि ?   
जहाँ पुग्ने भरपुर आशा  छ   
तर पुगेर जहाँ महशुस हुनेछ    
घाम त त्यै गल्लीमै पनि झुल्किन्थ्यो हरेक बिहान ।    

बुझाइ यस्तै घुम्ति रहेछ   
जस्ले फुर्सदमा पुन: बिगतको पाना पल्टाउँछ ।   
चाहनाका पिङमा लोभ्याउने अनेकन दृश्यहरू पनि   
दैनिकीको निरन्तर भोगाईमा कोक्याउन थाल्छन् ।    

## भिड
. . . 

लम्पसार सडक छेउको मृत मेचमा    
जीवनले चिमोटीरहेको एक मान्छे ।     
लामो सुस्केरासँगै टुलुटुलु आँखा डुलाउँदै    
मग्न हुन्छ ऊ आफ्नै सोच गगनमा ।   

लाग्छ ऊ त आफूकै हैन    
दगुर्दै छ अर्काकै दौड।    
मालाले सजिन्छ घाँटी   
तर यो जीत पनि अर्काकै सापट्टी ।    

लाग्छ ऊ त आफूलाई हैन   
अर्काकै मालामा कैद छ अर्काकै बगैँचामा ।   
प्रफुल्ल मौरीहरू डस्छन् बेला बेला   
उत्पादनको निहुँमा ।    

लाग्छ ऊ त आफूमै छैन    
दौडिन्छ बेस्सरी भिरेर माला जती सारा ।    
निसासिदै फूल्छ ढक्मक्क      
मौरी भुलाउने प्रयतनमा ।    

लाग्छ ऊ त भिड्को, भिड्का लागि, अनि भिड्म--एक भेडा ।       
लखेट्छ कस्ले, पुग्छ कहाँ पत्तो चाहिँ छैन    
तर दौडिए जत्ती पनि   
अन्तमा ऊ त भिडको हुलैमा ।    

## जब 
. . . 

जब निन्द्राले ओच्छ्यान चिन्दैन     
म तिमीलाई सम्झन्छु ।    

जब भोक्ले भोजन् चिन्दैन     
म तिमीलाई सम्झन्छु ।    

चारो खोज्न गएको माउँ चरीको जस्तै     
जब जालले समर्पण चिन्दैन     
म तिमीलाई सम्झन्छु ।    


## सिलाई-कटाई
. . . 

घुम्ती जीवनका सारै थकाउने    
मन भने पोल गाड्दै छ--    
पिङ अझैँ खेल्ने रे ।   

माया मोहले भष्म नै बनाउने   
मन भने खोल ओड्दै छ‍--   
आफू अझैँ जल्ने रे ।   

नुन-सुन-बैगुन सबै ढाँड सेकाउने    
मन भने अझैँ गोजी बुन्दै छ--   
खोक्रोपना अझैँ बटुल्ने रे ।   

## अन्याय
. . . 

तिमी कसैको अङ्गालोमा हुनु यि यादलाई अन्याय भो   
तिमी विशाल समुद्र भेटाउनु यो पोखरीलाई अन्याय भो   

तिमी कसैको प्राकाश हुनु यो ग्रहणलाई अन्याय भो    
तिमी हत्केलाले चन्द्रा छुनु यो काँधलाई अन्याय भो ।    

तिम्रो कविता बाँचिरहनु यो कलमलाई अन्याय भो     
तिमी विगतमा मात्र भेट्टिनु यी कदमलाई अन्याय भो ।   

तिम्रो सिउँदो मुस्कुराउनु यो रगतलाई अन्याय भो   
तिमी बेहोसीमा मात्र भेटिनु यो वर्तमानलाई अन्याय भो    

तिमी आकाश धर्तीमा फूल्नु यि काँडालाई अन्याय भो   
तिमी बेर अबेर झुल्किरहनु यो अन्धोलाई अन्याय भो ।   


## लेख्छु
. . .

देखेको के लेख्नु     
दृर्श्य हो कि पहिरण मेसो नहुँदा ?    

सुनेको के लेख्नु    
शब्द हुन् कि भावना मेसो नहुँदा ?   

पाएको के लेख्नु   
यो जीवन बर्दान हो कि यातना मेसो नुहुँदा ?   

बरू लेख्छु नदेखिने, नसुनिने,  र नपाइने    
लेख्छु काँडाहरू    
लेख्छु घाँउहरू     
लेख्छु बल्छीहरू र    
लेख्छु माछाहरू ।     

लेख्छु आफ्नै जोतखनका चोटहरू    
लेख्छु समाजका हत्कडीहरू   
लेख्छु नबगेका आँशुहरू र    
लेख्छु जीवितका चिहानहरू ।    

## के हो ?
. . .

खिस्स हाँस्ने दिल चोर्ने--    
भन तिम्रो लक्ष्य के हो ?   

दर्जन दिलमा कम्पन ल्याउने    
भन तिम्रो सत्य के हो ?    

एक तिर दुई सिकार    ‍‍
भन तिम्रो कटाक्ष के हो ?   

मन, तन, जीवन धितो राख्दिन्छु    
भन तिम्रो परिक्षा के हो ?    

झुट्मा डुबाउने कि यथार्थले जोगाउने   
भन तिम्रो कर्तब्य के हो ?    

सिमाना कति नाघ्ने बन्धन् कति तोड्ने    
भन तिम्रो सभ्य असभ्य के हो ?   

## Dilemma 
. . . 

"जाबो हरफहरू के लेख्छस?" मन गिज्ज्याउँछ ।    
शब्दले समेट्न नसक्ने सानदार संसार दर्शाउँछ ।   
हो कि क्या हो भनेर कहिले काहीँ म पर्खाल नाँघ्छु ।    

देख्छु कलम भन्दा क्यौँ गुणा  भव्य महलहरू   
देख्छु ताराझै चम्किरहेका मान्छेका नयनहरू   
देख्छु अक्षरमा नअट्ने अङ्गलाहरू   
देख्छु पानामा नउत्रिने मान्छेका कथाहरू ।   

संसार देखेर घुँडा टेक्छु र त फर्किन्छु पुन: पानामा ।    
कोर्छु भव्य सहरका ससाना कोठाहरू    
कोर्छु नपढिने आँखाहरू र नखुल्ने ओठहरू   
कोर्छु बुढा रूखले खेपेका हुरी चट्याङहरू    
कोर्छु हरपलका जीवन र एकै पलको मृत्यूका कम्पनहरू ।    


## भन्सुन 
. . . 

बोलीमा नखोलिएका मन्थन आँखाले सुनाउँछन्    
गाउँमा नसुनिने कष्ठहरू वन पाखाले सुनाउँछन् ।   

गुलाबले दर्शाउन नसक्ने माया धड्कनले चिनाउँछन्    
रगतले गाँस्न नसकेको सम्बन्ध अड्चनले चिनाउँछन् ।   

पूर्ण जीवनको अपुरो हिसाब त्यागले सम्झाउँछन्    
झिना मसिना उमङ्गको मूल्य सन्तापले सम्झाउँछन् ।   

समय र स्थानको पर्खाल नाघ्न नदी खोलाले सिकाउँछन्     
पर्वत चढ्न पहिरो छल्न निष्कपट हौसलाले सिकाउँछन् ।   

भव्य जीवन साधारण दिनचर्याका मनस्थितिले जनाउँछन्     
एक मान्छे असल कि बेइमान परिस्थितिले जनाउँछन् ।     

## के खोजिरहेछौ ?
. . . 

यूद्धलाई शान्ती   
अन्यायलाई क्रान्ती   
तिमीलाई के चाहिन्छ?     

भोकलाई भोजन    
गरिबीलाई धन    
तिमीलाई के चाहिन्छ?     

अपमानलाई सम्मान   
लतलाई धुम्रपान    
तिमीलाई के चाहिन्छ?     

जोगीलाई बैराग    
व्यापारीलाई ग्रहाक   
तिमीलाई के चाहिन्छ?     

सोचलाई भूत भविष्य    
ज्ञानलाई एक शिष्य    
तिमीलाई के चाहिन्छ?    

## कसरी ?
. . . 

काँडाको व्यापार उनैको    
बगैँचाको मालिक उनी कसरी ?   

घायलहरू रगतले भावना कोर्ने    
घातकहरू नै शिर्षक कसरी ?    

धमिलो मन छरप्रष्ठ   
देखावटी नक्कल आकर्षक कसरी ?   

चहाना बदालझै बद्लिने      
उनैको झल्को हरथोक कसरी ?    

आत्मा बेच्ने पुँजी सोर्ने      
पुक्क गोजी सार्थक कसरी ?   

बारम्बारको घटनामा अचम्मित हुने     
आफ्नै दैनिकीसँग अन्जान कसरी ?    

## विपरीत
. . . 

मधुर हावाको चालमा   
आएर कोही    
हुरी बतास ल्याउन सक्छ्न् ।     

मन्द मुस्कान    
पोतेर मुहारमा    
कहाली लाग्दो बादल भित्र्याउन सक्छन् ।   

कोही अक्मक्किदै आएर   
जीवनको जग   
दृढ बनाउन पनि सक्छन् ।   

कोही पाहुना    
घरके पेटीमा बिश्राम नगरेरै   
जीवन परको प्रित बन्न सक्छन् ।    

सायद मान्छे र जीवन      
नक्सा जस्ता हुँदा हुन् त      
कस्तो सहज हुँदा हुन्       
कस्तो फिक्का हुँदा हुन् ।    

## आवत जावत
. . . 

जानेहरू ढोका बन्द गरेर जान्छन्    
आउनेहरू दैलोबाटै फर्केर जान्छन् ।     

कोही आउनेहरू ढोका ढक्ढक्याउन पनि    
यो चरम बेहोसीको मन बिउझाउँन हुन्थ्यो ।    

हुन त जानेहरूले तड्पिन छोडेर जान्छन्    
नआउनेहरूले बन्द कोठाबाट निस्कन सिकाउछन् ।   

यि जानेहरू, यि आउनेहरू, अनि यि नआउनेहरू सबैले    
म पनि त यहीँ नगरको अस्थायी घुमन्ते हुँ भनेर सम्झाउछन् ।    


## शून्य
. . . 

कहिले दु:ख ढिलो आइपुग्छन्   
मन दुनियाँका खुशीबाट वाक्क भैसकेको हुन्छ    
हल्लाको हर्षमा आत्मियाता सुकिसकेको हुन्छ ।   

अनि कहिले सुख ढिलो आइपुग्छन्    
मन मेसो नपाएर कुम्लो बोकिसकेको हुन्छ      
दैलोको घाम छोडेर दील अन्धकार तिरै पल्किरहेको हुन्छ ।   

यि बद्मासहरू कहिले चाडो पनि आइपुग्छन्    
काँडा केलाइरहेको बेला फूलमाला भिराउन आउँछन्   
अनि दिलमा फूल फुलिरहेको बेला कुल्चिन आउँछन् ।    

दुख सुखहरू हिसाब नगरेरै लुसुक्क आउछन् सुटुक्क जान्छन    
म समयको गण्ति गर्दै ठेला टुप्पाका कारोबार मिलाउन खोज्छु    
जे जसो गर्दा पनि नाफा घाटाको अन्तमा उत्तर सधैँ शून्य पाउँछु ।   


## बुढो समाज
. . . 

बा नयाँ कलम किनिदिन्छन्   
अनि पुर्ख्यौली कथा बर्बराउँछन् ।   

कलमले पानामा खेतका आली भेटाउँछन ।     
खेतले चर्काएका सम्बन्ध र नफलाएक अन्न बाली भेटाउँछन् ।    

बा काँधमा राखेर संसार देखाउन मरिहत्ते त गर्छन्   
तर बिचारा बा के गरूँन् उनका खुट्टा तान्नेहरू कयौँ छन् ।    

छोरा बाले नसक्नु भएको संसार किन्न तम्सिन्छन्    
नयाँ कलमले पुरानै बल्झेका मुद्दा लेख्न बाहेक अरू केहि सक्दैनन् ।       

कतै पोखिदै त कतै घस्रिदै बाले संसार चिनाएका थिए ।    
छोरा लत्रिदै बालाई अलि परको दुनियाँ दर्शाउन खोज्छन् ।   

नयाँ कलम र नयाँ पुस्तकले   
समाजको भार खेपन सधैभ खेपन सक्दैनन् पनि ।    

समाज विद्यासँगै चल्मलाएन भने    
कलमहरू सधै किरा परेका सम्बन्धहरू कोर्न बाध्य हुन्छन् । 

## बन्धन्
. . . 

धुलाम्मे सहरमा    
कोलाहोल यादहरूमा    
मधुरा सपनामा    
तिम्रो चित्र प्रष्ट नाचिरहन्छ ।   

सूर्यको उडान डुबानमा   
कछुवा खरायोको गतिमा    
शिशिर वसन्तमा   
मन तिम्रै नाम गुनगुनाउँछ ।    

माया तिम्रै सर्वोच्च    
चोट पनि तिम्रै उत्कृष्ट   
केही आउला अनि रोपला   
तिम्रा भन्दा भब्य फूल काँडाहरू   
भन्ने सोचैम मन झस्किरहन्छ ।     


## सिकार
. . . 

लोभीलाई सिकारीले सोध्छ, "भन तिमीलाई कति चाहिन्छ ?"    
स्वार्थलाई त हिरा मोति सम्पत्ति ज्याद्रै चाहिन्छ ।     

अनि भन तिमीलाई मिहिनेत कि प्राप्तिको मार्ग चाहिन्छ ?        
आलस्यातालाई त जादु चल्ने कर्तब्य नहुने स्वर्ग चाहिन्छ ।      

के तिमीलाई अंश, प्रशंसा, शान, बर्दान सब चाहिन्छ ?   
मनलाई त राज राज्य सौख शक्ति हरदिन चाहिन्छ ।     

दौडधुपको हस्याङफस्याङमा के आफ्नो पहिचान चाहिन्छ ?   
तिमी भित्रको समाज चिन्न प्रसस्त खोज अनुसन्धान चाहिन्छ ।    

जीवनको रोग अनि ओखती पनि त्यतै पाइन्छ ।     
खोजे बुझे लक्ष्मी सरस्वती पुग्ने जति पाइन्छ ।     

## अंकमाल
. . . 

जुन ताराको अवतार भए भन्दैमा   
झमक्क रातको चेतनामा   
ऐना हेर्न आउने तिमी ?   

आऊ बरु झिस्मिसे सबेरै    
उघाँर मेरा बेहोसीका ढकनीहरू   
चिमोट बरु यि एक्ला ओठहरू ।     

कोशौ परको सक्लो जूनको सपना भन्दा    
सूर्यको एक पित्का किरण जसरी   
आऊ कुना काप्चा छिचोलेर अंकमाल गर्न ।   


## ओभानो
. . . 

लाखौँ थोपाहरूको समुन्द्र हुँ म    
यस्तो विशाल सागरको कुन अंश    
कुन बेला छचल्किन्छ र तुफान आउँछ    
मलाई पुर्णत: अन्दाज हुँदैन ।    

यि थोपाहरूको गोरेटो अनि गन्तब्य पनि बेग्लै छन्   
कुनै आँशुले भिजेका छन् निथ्रुक्क   
त कुनै प्रतिक्षाको रापमा सगरको बाटो लागिसके    
यसरी मेरो पहिचान म बाहिर पनि रुमल्लिरहेको हुन्छ ।    

सूर्यका कानेकुसीका दुई थोपा लग   
याँ त मेरा सतहका दुई बाल्टी    
तिमी मलाई उत्तिनै बुझ्ने छौ   
यो विराट समुन्द्रको तिम्रो तस्बिर मधुरै रहनेछ ।    

आफ्नै परिचयको ढाँचा खोज्न    
मैले छोडेको हुँ हिमाल पहाड नदीहरू   
र खन्निएको हुँ आँफै भित्र र लम्केको हुँ आकाश तिर    
आफैसँगको परिचय म गहिराई र उचाई अनुरुप भिन्नै पाउँछु ।    

अनि तिमी आउछौ र खोज्छौ जीवनले नछोएको मान्छे ?            
बरु एक झुल्को दृश्य लेऊ अनि फर्कि हाल आएकै बाटो   
यो अथाहा गहिरो समुन्द्र हो साथी    
खूंखार पौडेवाजहरू पनि यहाँ डुबानमा परेका छन् ।        

## बुँझाई
. . . 

कसरी सोचुँ मेरा दुख तिम्रा भन्दा भब्य छन् भनी ?    
छानो मूनि एउटै आकाशको    
तिम्रा बाटामा पनि ठेस त पक्कै लाग्दो हो ।    

तिम्रा परिश्रमका बाली मास्ने   
असिने पानी बर्षिदो हो ।   
आफ्नै आँशुबाट ओत् तिमी पनि खोज्दा हौ ।    

एउटै आकाश र भुई बिच थिचिएका तिमी र म      
कति पो फरक हुन सक्छौ र
नाप तौलमा ?

## चोटपटक
. . . 

दिलमा अर्काकै एक चोट छ    
जिन्दगीको कहानी बुनिरहन्छ     
सायद केही टुक्राहरू जोडेर, प्वालहरू थुनेर     
सबै मान्छे र घटनाहरूको अर्थ लगाउनु छ उस्लाई ।    

पुरानो धुलाम्मे यस्तो चोट छ    
कोट्ट्याइरहन्छ विगत र भविष्य    
डुबाउँछु अरूलाई भन्छ तर    
आफैले खनेको खाल्डोमा आफै पसिरहन्छ ।     

नबोलिएको नसुनिएको यस्तो चोट छ    
दिन रात कानेकुसी गरिरहन्छ    
फूलमा काँडा भेट्छ जुनमा खोट खोज्छ   
पर्वहरू पनि सबै षड्यन्त्र ठानेर तर्सिरहन्छ ।     

यो कस्तो चोट--    
सफा पोखरीलाई हिलाम्मे बनाउँछ ।    
बर्खा मासमा आँखा गुमाएको गोरुलेझै   
सबै वस्तुको वास्तविक एउटै भन्ठान्छ ।      


## उस्ता‍-उस्तै
. . . 

हुरी चल्छ अनि पात झार्छ    
जरा-जमिनको परिक्षा लिएर जान्छ ।    

धर्ती नजिकैको एकै हाँगामा दुई फल पलाउछन्   
एक कुहिएर सक्किन्छ तर अर्को पुर्णत: फस्टाउँछ ।    

आएर आफ्नो गुड छाडी एक पन्छी फलहरू ठुंग्छ   
छिप्पिदै गरेको बालीको खबर साथीलाई सुनाउँछ ।    

बादलको केही तला मुनि एक हाँगा यस्तो पनि छ   
जहाँ अर्को चरी घरजाम गरेर निर्धक्क बसेको छ ।   

डाँडाको यो रुख दिनै रात बारै मास एक्लै हुन्छ    
तर जल जमिन पवन सूर्य सबैसित ऊ दिनहुँ भेट्टिन्छ ।    


## डाँक्टर
. . . 

तिमी अर्कै रोगको चिकित्सक    
मेरो बिमारको उपचार    
तिमीलाई थाहा छैन ।    

बिगतको मुसलधारे बर्षामा भिजेको यात्री   
भविष्यको पहिरोको पनि अन्दाज गर्दछ   
उस्लाई तिम्रो धुमधामको कुनै डाहा छैन ।   

तिमी आउँछौ र नाप्छौ    
मेरा नशा, सोच, र हैसियत् तर किन ?  
यो भिरको जग्गाको नापको केही मूल्य नै छैन ।    

तिमी पुज्छौ को, ढोग्छै कस्लाई, अनि माग्छौ के ?    
यि महल, मन्दिर, र घाटहरू सबै तिम्रै त हुन्   
यस्तो परम सत्य छल्ने यहाँ केहि उपाय छैन ।    


## बाकस

समय जुरेको बेला बा बाकस उघार्थे   
जीवनका शब्द झिक्थे र  सम्झाउथे,    
"तिमी हिमालसँग हाँस्नु,   
खोला नदीसँग मितेरी गाँस्नु,    
तिमी डुल्नु भिर पाखा पखेरी    
हराउनु संसारै भरि   
अनि टुप्लुक्क आइपुग्नु आफ्नै घरको छानो मुनि   
र सुनाउनु तिम्रो जीवन हाँसे-दुखेका कहानीहरू ।"    

बालाई संसार त जरुर मन पर्थ्यो   
सायद मसँग गाँसिएको संसार झनै मन पर्थ्यो ।     
उनी बेला बखत सोध्दथे,   
"नयाँ सहरको बानी परिसक्यो कि छैन ?       
अनि खानपिन, उठ्बस, साथी संग्त ?  
अनि पढाई, आम्दानी, घरबार ?    
अनि ? अनि ? ..."                  

उनी यस्तै झिना मसिना प्रश्नको आडमा      
तन्किदै मेरो दुनियाँ चियाँउथे र मख्ख पर्थे ।    
कहिले काहीँ लाग्थ्यो मलाई बाले छोरालाई बुझ्नै खोज्दैनन् ।   
त्यसपछि म बा भए र आफू छोरा हुने गरेको बिर्सिदै गए ।   
बाले बिर्सिए जसरी ।               

उनी जस्तै म पनि कहिले काहीँ मेरो बाकस उघार्छु र   
मेरी छोरीलाई सुनाउँछु,   
"तिमी फूलहरूसँग जिस्किनु,   
तिम्रो सूर्य ओइलाउदा ताराहरूको बुइ चढ्नु,    
विगत भविष्यले चिमोट्दा खोलाहरूसँग बाटो सोध्नु ।"       

"तिमी जीवनबाट ओभानो नरहनु ।  
तिमी बुझ्नु समाज, परिस्थिती र मान्छेहरू ।    
जब तिमी भिज्नेछौ निथ्रुक्क  संसारबाट   
तब उहीँ पुरानो टोलको ढोका ढक्ढक्याउनु   
अनि अगेनो छेवैमा बसेर तिम्रो जीवन सुस्ताउनु ।"   

## बाजेका पालामा
. . . 

सबेरै बुढा बाको रेडियोमा संसार ब्युझन्थ्यो ।       
त्यतिबेला सम्म कान्लाका एक बिटो घाँस दाउरा      
आमा घरको आँगनसम्म ल्याइसकेकी हुन्थिन् ।   
बा दिउँसभरि बारीका बाँझा आलीहरू झम्टिरहन्थे ।   
दिन्चर्याको व्यस्तताको बावजुद चुलोमा माटो सुहाउदो     
मिठो मसिनो दुई छाक भोजन पाक्थे ।   

हाम्रो गाँउको पूर्वपट्टी        
अर्को सानो गाउँ थियो ।           
दुबै गाउँमा सँगसँगै   
सयपत्री फूल्थे र घर लिपिन्थे ।      
चाडबाडका बेला एक गाउँका मान्छेहरू       
अर्को गाउँसम्म किनबेच गर्न डुली हिड्थे ।       

अलि टाढाको अर्को गाँउमा    
चौवर्षे मेला लाग्थ्यो ।    
हाम्रा गाउँका ठिटाहरू    
चिटिक्क परेर मेला धाउथे, दोहोरी खेल्थे ।        
कुन्नी कुन गाउँकी कन्याहरूलाई    
मोहनी लाउथे र गाउँमा भित्र्याउथे ।   

सुसेल्दै गाउँबेसीका भाकाहरू   
त्यहिँ तल खोला बगिरहन्थ्यो ।   
कहिले हुत्तिदै त कहिले सुस्तिदै        
बतास डाडाका रूखहरू जिस्काइरहन्थ्यो ।    
झिस्मिसे साँझको चिसो जाडो खेपन      
जुनकिरीहरू मैनाहरूलाई बाँसघारीको बाटो देखाइरहन्थे ।        



## झरीको ओत
. . .

कोही आउँछ    
टुसुक्क बस्छ    
काँपी रहेको दिललाई   
कम्मल ओढाउँछ ।   

धर्तीमा ताराको रुप लिन्छ   
हरेक अध्याँरोमा दियो बाल्छ    
रोइरहेको आकाशलाई   
ख्याल ठट्टामै हसाउँछ ।   

साथमा कम्पनहरू पनि ल्याउँछ    
कुनै पल अन्यौलता झन् बढाउँछ   
निथ्रुक्क भिजेको ज्यानलाई   
चुहिने छानोको सुबिधा दिन्छ ।   

कहिले बिगतका धुन सुसेल्छ    
भोलीका सपना पनि उमार्छ   
एकान्तमा विलिन समुन्द्रलाई   
हिमालको बाटो डोर्याउँछ ।       

कोहि आएर गाँसिन्छ   
दैनिकीको हिस्सा बन्छ    
ध्यान नै नगरेको आफ्नो पहिचानलाई   
ऐनामा छर्लङ्ग दर्शाउँछ ।   



## अनुवाद
. . . 

लुकामारी खेल्छन् जहाँ ताराहरू   
जहाँ इन्दु सृङ्गारिएर ऐना हेर्छिन्   
जस्लाई चुम्न नस्केर हिमाल बाँफिन्छन्   
मेरो घरको छानो त्यहीँ हो ।   

भित्तैभरि उनकै हतेलीहरू जहाँ लुकेका छन्   
जहाँ चुलोमा उनी माया पकाउँछिन्        
जस्ले एक घरको आत्मा हुर्काउछिन्       
मेरो बास उनैको काखमा हुन्छ ।   

पुष्पहरू सिंहासन खोज्दै जहाँ शिर चढ्छन्      
जहाँ ईन्द्रेणीले ओठमा लाली चक्षुमा गाँजला भर्छ   
जस्ले नदीको संयमताको परिक्षा उतिर्ण गर्न सक्छिन्    
मेरा कविताहरू उनैका मौनताका अपुरा अनुवाद हुन्  ।    


संसारिक स्वार्थका पोलहरू जहाँ गाडिएका छैनन्   
जहाँ उनी उनी हुन उहाँको मञ्जुरीको खाँचो पर्दैन   
जस्ले आफ्नो शक्ति प्रदशनका खातिर वन जलाउदिनन्    
म नास्तिकका देवी देउता उनैका अस्तित्वहरू हुन् ।         
















## भकुन्डो
. . . 

